---
layout: "pureblogpost"
lang: "reg"
sublang: "ml"
desc: "കണ്ടുമറന്നു ഞാന്‍ മുറ്റത്തെ പൂമരം"
author: Sreekarthik KP
title: ഗുല്‍മോഹര്‍
---
കണ്ടുമറന്നു ഞാന്‍ മുറ്റത്തെ പൂമരം<br/>
പണ്ടെങ്ങോ ഓര്‍മ്മയില്‍ വീണുടഞ്ഞു<br/>
ഗുല്‍മോഹര്‍ പൂവില്‍നിന്നിറ്റിറ്റു വീണു എന്‍<br/>
കണ്‍പോള തന്നിലോ കൊച്ചുതുള്ളി.<br/>

അന്നും മഴയെന്നെ തല്ലുവാന്‍ വന്നപ്പോള്‍<br/>
കീഴില്‍ ഞാന്‍ ഓടി അണഞ്ഞിരുന്നു<br/>
അമ്മയെന്‍ നെറുകയില്‍ തൊട്ടുതലോടി<br/>
ശാസിച്ചു വീണ്ടും നനഞ്ഞപോലെ.<br/>

ഉണ്ണിക്ക്‌ മണ്ണപ്പം ചുട്ടുകൊടുക്കാനായ്‌<br/>
മാമരച്ചോട്ടിലായ്‌ കൂട്ടിരുന്നു<br/>
അന്തിതന്‍ നിറമുള്ള പൂവിന്റെഞെട്ടൊടി-<br/>
ച്ചതിന്‍ മുകളിലങ്ങനെ ചിതറിയിട്ടു.<br/>

വെള്ളക്കാവണ്ടിയുരുട്ടി ഞാന്‍ ഒത്തിരി<br/>
ഓടികളിച്ചൊരാ തണലില്‍ വീണ്ടും<br/>
പ്രണയത്തിന്‍ കോടിയുടുത്തു എന്‍ മുന്നിലായ്‌<br/>
വേഗമണഞ്ഞൊരു രാത്രികൂടി.<br/>

മഴയില്‍ നനഞ്ഞെന്റെ സ്വപ്‌നവും ദേഹവും<br/>
ഒരുപോലെ കോരിത്തുളുമ്പി നിന്നു<br/>
നെറുകതന്‍ വരയിലായ്‌ ഗുല്‍മോഹര്‍ചാറിന്റെ<br/>
നിറമൊന്നു ചാലിച്ച കൈകളിലായ്‌,<br/>

മറുകൈ പിടിച്ചുഞാന്‍ വീണ്ടുമാ പൂമര-<br/>
ച്ചോട്ടിലായ്‌ വന്നന്നു നിന്നനേരം<br/>
ഞങ്ങള്‍ക്കു മേഘസന്ദേശവുമായെത്തി <br/>
പൂമഴ ഗുല്‍മോഹര്‍ പൂവിതളായ്‌.<br/>

കടല്‍താണ്ടി മറ്റെങ്ങോ പോയ്‌മറഞ്ഞു<br/>
എന്റെ ജീവനില്‍ തീര്‍ത്തൊരാ ചോരപോലും<br/>
കൈപിടിച്ചെന്നുമെന്‍ കൂടെ നടന്നെന്റെ<br/>
സ്വപ്‌നവും പോയ്‌ സ്വര്‍ഗ്ഗലോകത്തിലായ്‌.<br/>

ഓര്‍ത്തില്ല വീണ്ടുമാ മുറ്റത്തു വന്നുനിന്നൊ-<br/>
രുവട്ടം കൂടിയാ തണലിന്‍ സുഖം<br/>
ഓര്‍ത്തോര്‍ത്തു നില്‍ക്കുമ്പോള്‍ മഴവീണ്ടും വന്നെന്റെ<br/>
നെറുകയില്‍ ചുംബിച്ചുനില്‍ക്കുമെന്ന്‌<br/>
